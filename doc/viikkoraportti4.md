# Viikkoraportti 4

Tällä viikolla olen siivonnut implisiittisiä muuttujia omiin rajapintoihinsa, lisännyt projektiin testikattavuusraportin,
nopeuttanut purkuoperaatiota (~17 sekunnista `Alice29`-syötteellä ~2 sekuntiin). Lisäksi korjasin pakkausrutiinista
bugin, minkä johdosta työkalu tuottaa nyt tiedostoja, jotka voi purkaa Unixin `uncompress`-komennolla, ja vastaavasti purkaa
`compress`-työkalulla luotuja tiedostoja. Lisäsin myös integraatiotestit näille syötteille ja end-to-end -testin, joka testa
tiedoston pakkausta ja purkamista kokonaisuutena.

Aloitin myös omien tietorakenteiden toteutusta jo olemassaolevan `BitBuffer`-rakenteen lisäksi. Viime viikon
raportista poiketen en toteuttanutkaan linkitettyä listaa, vaan ns. bittikuvatun vektoritrien (bit masked vector trie),
joka tarjoaa tällä hetkellä O(log32(n))-nopeuksisen lisäyksen, päivityksen sekä haun mille tahansa 32-bittiselle
kokonaislukuindeksille. Tietorakenne oli hieman teknisempi toteuttaa kuin lista, mutta sen avulla voin
toteuttaa taulukkoa vastaavan rakenteen ja funktionaalisen, muuttumattoman hajautustaulun. Voikin olla, että pakkaussanakirjalle
ei tarvitse edes toteuttaa erillistä merkkijonotrietä. Jos oletetaan, että työkalu tukee maksimissaan 16-bittisiä koodeja,
on avainavaruudessa maksimissaan 65536 alkiota, jolloin jokainen haku bittikuvatusta vektoritriestä vaatii maksimissaan
neljän solmun läpikäyntiä (O(log32(2^16)) = 3.2). Tämä on käytännössä vakioaikainen aikavaativuus,
joten merkkijonotriestä ei todennäköisesti olisi käytännön hyötyä.

Ensi viikolla tavoitteena on aloittaa edellä mainitsemani hajautustaulun toteutusta sekä lisätä olemassaoleville
tietorakenteille suorituskykytestit. Yritin sitä jo tällä viikolla, mutta käyttämäni mittauskirjasto (JMH) ei oikein
pelittänyt Scalan kanssa.